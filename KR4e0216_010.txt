# -*- mode: mandoku-view; -*-
#+TITLE: 四溟集
#+DATE: 2015-08-25 00:26:19.863487
#+PROPERTY: ID KR4e0216
#+PROPERTY: BASEEDITION WYG    
#+PROPERTY: JUAN 卷十
<pb:KR4e0216_WYG_010-1a>¶
欽定四庫全書¶
　四溟集巻十¶
　　　　　　　　　　　　　明　謝榛　撰¶
　七言絶句¶
　　登輝縣城見衛水思歸¶
城外河流白練長城中萬户共秋光秋來偏作還家夢¶
河水東流到故鄉¶
　　古意¶
<pb:KR4e0216_WYG_010-1b>¶
百轉轆轤金井深美人汲水梧桐隂流雲在天日將暮¶
獨有寒泉知素心¶
郎種菊花何逺離秋來花發倍相思玉京郎醉菊花酒¶
不見故園霜露枝¶
　　俠客行¶
曉來獨酌酒家樓擲下黄金不掉頭走馬西山射豺虎¶
風霜吹滿錦貂裘¶
　　公子行¶
<pb:KR4e0216_WYG_010-2a>¶
京洛王孫日有期千金買馬恨行遲隔花忽見遊春女¶
笑舉絲鞭問阿誰¶
　　老將行¶
虬髯丈夫乗鐵驄自言征戰老雲中憑陵仗劍出門去¶
原上枯桑鳴朔風¶
　　塞上曲¶
秋生關塞曉霜飛日上轅門探騎歸百戰將軍驚白髮¶
不知凋敝幾征衣¶
<pb:KR4e0216_WYG_010-2b>¶
旌旗蕩野塞雲開金鼓連天朔鴈囘落日半山齊逐北¶
彎弓直過李陵臺¶
飛將龍沙逐北還夜驅駝馬入燕關城頭殘月誰横笛¶
吹落梅花雪滿山¶
暮雲黯澹壓邊樓雪滿黄河凍不流野燒連山征馬絶¶
何人月下唱涼州¶
　　金笳曲¶
沙磧茫茫黑水流徤兒六月換羊裘駱駝背上吹蘆管¶
<pb:KR4e0216_WYG_010-3a>¶
風散龍荒作冷秋¶
碧眼名王貂鼠衣天寒走馬獵金微彎弓仰射雙鵰下¶
日晩穹廬帶雪歸¶
　　古怨¶
阿郎裘馬欲從軍空說邊庭有戰雲夜夜青樓買歌舞¶
愁人風雨不曽聞¶
　　九月雪¶
鴈拂同雲過戍樓菊花含凍不成秋迷茫夜擁金微路¶
<pb:KR4e0216_WYG_010-3b>¶
未寄寒衣人正愁¶
　　冬夜聞笛¶
雪後寒雲散御隄笛聲何處重凄凄北風吹折邊城柳¶
人倚層樓月正西¶
　　送周秀才歸錢塘¶
燕京陌上送周郎歸到西湖春草長清夜開樽多舊侣¶
滿船歌管月如霜¶
　　少年行¶
<pb:KR4e0216_WYG_010-4a>¶
燈下呼盧幾夜殘今秋召募到長安相期白刃清狐塞¶
要使黄金飾馬鞍¶
　　寄吳峻伯¶
仙帆曽約薊門遊醉聴吳歌下碧流千里雲山成寂寞¶
北風吹鴈到湖州¶
　　暮秋有感寄欒侍御孔原¶
别後封章天上聞幾經秋草未逢君于今漫憶欒巴酒¶
漢殿迷茫愁暮雲(是嵗三/殿災)¶
<pb:KR4e0216_WYG_010-4b>¶
　　送鍾季烈奔喪豫章¶
郎官纔轉漢西曹白舫歸心日夜勞啼殺檣烏孤月慘¶
九江寒色起風濤¶
　　酬劉中丞道甫見寄¶
開府孤吟黄鳥邊薊門相别幾華年西南古道分三楚¶
江漢春雲共一天¶
　　寄武當山張隠君¶
辭官身寄楚天涯石屋燒丹别是家七十二峯春雪裏¶
<pb:KR4e0216_WYG_010-5a>¶
杖藜隨意看梅花¶
雲岩深處獨逍遥海鶴傳書昨見招月下定逢王子晉¶
玉笙吹下摘星橋¶
　　夢張肖甫¶
素琴遥憶美人彈夢到銅梁落月寒江口蘋花忽相見¶
不知行路蜀中難¶
　　屈平¶
初著離騷去國年獨醒懷抱轉悽然汨羅不作西流水¶
<pb:KR4e0216_WYG_010-5b>¶
終古愁雲在楚天¶
　　吳母太夫人哀詞¶
城上烏啼正夜分歸魂遥逐楚江雲故園春笋空成竹¶
冷雨凄風不忍聞¶
　　道院秋夕¶
秋河一帶月光團露坐空除夜欲闌却訝西樓降仙子¶
玉笙吹徹萬家寒¶
　　鄒子序見過有感¶
<pb:KR4e0216_WYG_010-6a>¶
湖上青山舊業存橘花春冷白沙村遥思社日鄰翁醉¶
燕子飛來空閉門¶
　　别調曲¶
家住鄴城門向西青樓上與鄴城齊郎行好記門前柳¶
春夢南來路不迷¶
木落天寒郎欲行樽前離怨一鳴筝燕姬纎手調新曲¶
不是西樓今夜聲¶
　　逺别曲¶
<pb:KR4e0216_WYG_010-6b>¶
阿郎幾載客三秦好憶儂家漢水濱門外兩株烏桕樹¶
叮嚀說向寄書人¶
　　搗衣曲¶
秦關昨寄一書歸百戰郎從劉武威見說平安收涕淚¶
梧桐樹下搗征衣¶
　　春宫詞¶
笙歌長在玉樓東月上千門春不同莫怪畫圖欺漢帝¶
昭君何限老深宫¶
<pb:KR4e0216_WYG_010-7a>¶
　　秋宫詞¶
内苑秋風木葉殘班姬曽為賦齊紈六宫何處無愁思¶
不斷隂蟲泣夜寒¶
　　桃花¶
溪上蒸霞千萬枝隔林黄鳥願春遲不催洞裏秦人老¶
解使宫中漢女悲¶
　　繡毬花¶
高枝帶雨壓雕欄一帶千花白玉團怪殺芳心春歴亂¶
<pb:KR4e0216_WYG_010-7b>¶
捲簾誰向月中看¶
　　紅梅¶
西方仙子服丹砂幻作江天第一花未合上林凝暮雪¶
偏宜大庾映朝霞¶
　　酬賈子修見寄¶
客子孤吟逼嵗殘停雲縹緲正西看趙襄城郭千山外¶
一騎書來雨雪寒¶
　　漳河雨後¶
<pb:KR4e0216_WYG_010-8a>¶
隔林咿軋來漁舠白鷺背人飛不高却訝衡漳一夜雨¶
幾家村落生秋濤¶
　　訪葛徵君¶
西城閒訪葛洪家籬落秋餘白荳花高枕自知無俗夢¶
數椽茅屋在煙霞¶
　　暮秋溪上即事¶
秋深露冷荻花間沙岸無人鶴自還坐據清流一片石¶
西風不動釣絲閒¶
<pb:KR4e0216_WYG_010-8b>¶
　　寄懷范堯卿¶
老來黄鳥更愁聞兩度春風不見君書到日南心萬里¶
碧雞山下有停雲¶
　　送張户部道卿還省中¶
離筵歌罷動清飈直北關河入望遥日暮飛帆向天際¶
不知暗度海門潮¶
　　送吳二少陸歸洞庭山省親¶
遊子驚心嵗暮歸篋中時檢舊斑衣白頭應念齊城客¶
<pb:KR4e0216_WYG_010-9a>¶
(其兄少吕/時客濟南)春動江湖鴈北飛¶
鶴髮相輝堂上人吳天遥望瑞雲新洞庭酒熟梅花發¶
同醉沙村幾樹春¶
　　遊蘇門山不果柬蔡侍郎¶
勝事良辰多偶然蘇門蘿月客心懸忽驚枕上來風雨¶
疑是空山聴百泉¶
　　春宫¶
花間御水照春心幾處恩波自淺深多少蛾眉爭買賦¶
<pb:KR4e0216_WYG_010-9b>¶
相如應是厭黄金¶
　　寄文五峯¶
半醉吳歌何處遊白雲寄意不勝秋乗風欲落秦淮水¶
遮莫尋君傍酒樓¶
　　寄門人王少海秀才¶
歸去還從支道林秣陵遊覽壯吳吟雨花臺上談禪夜¶
水月虚涵妙悟心¶
　　晩登沁州城有感¶
<pb:KR4e0216_WYG_010-10a>¶
蒼茫野色幾沙灘漳水東流倚堞看煙火滿城天向夕¶
一鵰飛過不知寒¶
客子登臨望野田銅鞮城上月初懸清光偏照農家婦¶
織得春衣辦稅錢¶
　　送徐進士子繩謫建陽少尹¶
長亭别酒見平生越水吳山去國情欲采江蘺何處泊¶
一帆秋雨聴潮聲¶
九霄宫闕絳雲垂上有仙人謫武夷三十六峯爭秀色¶
<pb:KR4e0216_WYG_010-10b>¶
秋風莫負幔亭期¶
建溪城外有仙壇梅福山空落月寒不向清朝學仙尉¶
還依北斗望長安¶
望浙峯頭秋葉彫望京樓上斷鴻遥應思舊日看花處¶
走馬盧溝第一橋¶
九日潭空龍獨眠三春雷雨建陽天荔枝花發啼黄鳥¶
閩海迢遥望日邊¶
　　送劉將軍赴南都¶
<pb:KR4e0216_WYG_010-11a>¶
江風吹櫂送人寒一劍横秋秖自看應過淮隂弔韓信¶
月明曽照漢家壇¶
　　送陳駕部錫卿還錢塘省親¶
司馬旌旗下九重三江秋色上芙蓉故鄉南去四千里¶
雲外遥看天柱峯¶
朝浮揚子潮聲逺夜泊蘆花月影孤應念倚門今白髮¶
長風吹夢到西湖¶
白雲千里故園心海上青山辨武林燕鴈度江天渺渺¶
<pb:KR4e0216_WYG_010-11b>¶
吳楓接岸日隂隂¶
片帆飛去拂雲霞月滿中秋應到家人在長安望南國¶
隔江春信寄梅花¶
　　秋懷¶
秋來客思渺煙波湖上看山秋更多祇恐佳人怨秋色¶
晩風吹斷采菱歌¶
　　送王夢白歸吳次韻¶
八月浮雲滿帝畿長江風送一帆歸臯橋無限黄花酒¶
<pb:KR4e0216_WYG_010-12a>¶
莫遣秋霜上客衣¶
朝度海門生白波天涯知已惜無多清秋忽憶山中侣¶
誰伴横塘采芰荷¶
擊楫高歌氣不羣秋風吹落大江雲黄金臺上初歸客¶
白鶴橋西舊隠君¶
張翰東歸尚黑頭石湖重理舊漁鈎不知人對燕山月¶
笛裏梅花獨夜愁¶
　　烏棲曲¶
<pb:KR4e0216_WYG_010-12b>¶
月出春江照芳芷思君夢度瀟江水花裏朱扉向曉開¶
雙雙蛺蝶正飛來¶
池亭獨坐愁落暉欲采芰荷製君衣一寄天涯當自悟¶
君身不染風塵色¶
　　送皇甫水部之荊州¶
聞道美人荆楚行片帆風色度江城夕陽欲下復何處¶
九十九洲芳杜情¶
襄陽小泊訪山公樽酒心期異代同江上楚聲聴不盡¶
<pb:KR4e0216_WYG_010-13a>¶
銅鞮爭唱月明中¶
郢都南去渺煙濤遥憶風流何水曹日暮亂山秋色裏¶
采蘭應傍楚江臯¶
煙沙漠漠水淙淙估客千帆入漢江天畔高樓動秋興¶
白雲紅日坐開窻¶
大江千折蜀中來西望黄牛煙霧開知爾登臨最能賦¶
至今庾信有高臺¶
　　五嶽吟¶
<pb:KR4e0216_WYG_010-13b>¶
海東黄鳥送書來欲上天門把玉杯萬壑風雲隨杖履¶
狂歌醉舞漢王臺¶
南嶽夫人寄紫芳清秋約我過衡陽祝融峯上踏歌去¶
二十五溪煙水長¶
漠漠秦雲望欲迷好乗鴻鵠過關西盤容鐵索三千丈¶
玉女峯頭日月低¶
恒嶽孤高天外看懸崖如削路盤盤夜來夢落通𤣥谷¶
白石蒼藤月色寒¶
<pb:KR4e0216_WYG_010-14a>¶
汗漫中原逸興濃洛陽南去訪仙蹤杖藜長揖浮丘伯¶
五色雲垂太室峯¶
　　塞下曲¶
都䕶防邊旦夕勞秋來天子賜征袍何當淨掃黄龍塞¶
白日飛霜上寶刀¶
青海城邊秋草稀黄沙磧裏夜雲飛將軍不寐聴刁斗¶
月上轅門探馬歸¶
窮邊寒日慘無光沙草連天走白狼百戰健兒爭射獵¶
<pb:KR4e0216_WYG_010-14b>¶
秋風躍馬黑山陽¶
風吹榆柳作寒聲直北龍沙一望平雲壓旌旗飛暮雪¶
將軍坐嘯受降城¶
朔雲黯淡古今愁十月交河凍不流鐵馬無聲關塞靜¶
征夫月下唱梁州¶
　　漠北詞¶
大漠蕭蕭黑水流徤兒七月換羊裘駱駝背上吹蘆管¶
日暮長風動地秋¶
<pb:KR4e0216_WYG_010-15a>¶
委羽山横塞北天學飛雛鴈夕陽邊留犂嵗嵗無爭戰¶
白馬黄駝傍草眠¶
石頭敲火炙黄羊邊女低歌勸酪漿醉殺留犂不知夜¶
鷂兒嶺下月如霜¶
曉開氊帳擁秋雲鳴鏑揮鞭部落分牧馬隂山莫南向¶
鴈門今有李將軍¶
碧眼賢王出打圍角鷹欲下兔如飛一瓢蘆酒驅寒色¶
雪滿西山夜不歸¶
<pb:KR4e0216_WYG_010-15b>¶
譯使燕京納貢囘春風相送過榆臺單于無事躭歌舞¶
夜敞穹廬海月來¶
　　春别曲¶
鸂鶒雙飛下野塘别情無那楚天長官橋柳外青驪馬¶
百尺遊絲送阿郎¶
　　大梁雜興¶
梁孝池臺迹已陳鄒枚去後復何人黄鸝百囀日西下¶
柳外長煙依舊春¶
<pb:KR4e0216_WYG_010-16a>¶
獨登高塔俯中州一線黄河天外流坐倚半空成浩嘯¶
白雲南去見嵩丘¶
三老遺蹤在吹臺好風華月為誰來騷人意㑹千年上¶
半醉掀髯坐石苔¶
飛樓縹緲暮雲間上有紅妝竟日閒遥望玉驄馳九陌¶
魏家公子射鵰還¶
梁國河山草樹空英雄異代氣相同侯生慷慨無餘恨¶
獨立夷門嘯晩風¶
<pb:KR4e0216_WYG_010-16b>¶
　　秋夜聞笛¶
天空月白見峯巒橋下泠泠秋水寒長笛驚迴老蛟夢¶
道人獨倚石欄杆¶
　　屈原¶
放逐孤臣淚滿纓離騷當日寄深情汨羅江上愁雲起¶
萬古蛟龍氣不平¶
　　昭君¶
龍荒夜半起悲風坐悔容顔傲畫工一曲琵琶殘月落¶
<pb:KR4e0216_WYG_010-17a>¶
愁看孤鴈入秦中¶
　　春詞¶
雲鬟高結靚妝新白玉屏開光照人莫為桃花怨風雨¶
牡丹亭上有餘春¶
城烏何竟夜深啼紅杏梢頭片月低香冷熏籠人不寐¶
春風吹過玉欄西¶
　　春閨¶
羅衣初試薄寒生荳蔲花開感别情零落鉛華君不見¶
<pb:KR4e0216_WYG_010-17b>¶
畫樓春雨燕雙鳴¶
　　重九雨中懷弟¶
天空朔鴈不成行秋色年年似故鄉門掩菊花人獨卧¶
冷風疎雨過重陽¶
　　漁翁¶
青竹竿頭一釣絲高風應與子陵期夜深醉卧秋江上¶
夢繞蘆花明月知¶
　　漁婦¶
<pb:KR4e0216_WYG_010-18a>¶
自嫁漁郎不解愁月高横笛楚天秋江村楊柳渾揺落¶
何處佳人獨倚樓¶
　　送竇子南還¶
家住江南建業城春風歸去片帆輕鳯凰臺上重登眺¶
白日浮雲萬古情¶
　　古怨¶
邯鄲少婦美容光嫁與燕京遊俠郎白璧黄金買歌舞¶
不知風雨斷人腸¶
<pb:KR4e0216_WYG_010-18b>¶
　　山中觀芍藥醉賦¶
山亭芍藥正花開白石欄邊對酒杯醉折紅芳還起舞¶
天風忽送彩雲來¶
　　宿香山¶
深夜無眠風露清天移北斗坐間横幽人不作紅塵夢¶
月照空山鶴一聲¶
　　遊洪光寺¶
嶺外雲霞開暮晴半天風落萬松聲于今蓮社誰為主¶
<pb:KR4e0216_WYG_010-19a>¶
遥望廬山無限情¶
　　聞簫¶
誰弄玉簫當晩風凄凄嬝嬝入高空蒼梧月出鳯凰呌¶
千山萬山秋氣中¶
　　溪上雜興¶
日暮孤村買濁醪滄浪歌罷興逾豪蘆花如雪㸃秋水¶
白鷺背人飛不高¶
有客逍遥水石間西風不動釣絲閒渭川老子終多事¶
<pb:KR4e0216_WYG_010-19b>¶
空外孤雲自往還¶
　　度齊嶺¶
石樹蒼蒼碧漢齊日高荒野亂鴉啼樵夫遥指天壇路¶
絶嶺重雲西更西¶
　　本公房¶
滿山寒色萬株松天外遥傳日暮鐘但見簷前起雲霧¶
不知鉢底卧蛟龍¶
　　雪中即事¶
<pb:KR4e0216_WYG_010-20a>¶
萬里同雲鳥不飛出門寒色上人衣誰家公子能馳馬¶
雪滿長安射獵歸¶
　　送周秀才歸錢塘¶
美人南去采芳蘭春色偏宜江上看天竺峯頭讀書處¶
白雲長自傍人寒¶
　　塞上曲寄少司馬蘇允吉¶
海日高臨塞上城漢家諸將久屯兵斷雲飛去遼天闊¶
北望燕然萬古情¶
<pb:KR4e0216_WYG_010-20b>¶
白登城上早霜凄黒水河邊暮鴈低還憶去秋明月下¶
金笳吹過七陵西¶
邊柳蕭條帶落暉長城北去是金微健兒躍馬西山下¶
射得雙狼雪裏歸¶
孤月高高照朔荒戍樓吹笛滿天霜三秋楊柳飄零盡¶
此夜征夫總斷腸¶
牧馬深山白草中不聞鼙鼓動西風老兵閒坐斜陽裏¶
盡說今秋魏絳功¶
<pb:KR4e0216_WYG_010-21a>¶
鴉啼初日塞門開昨夜隂山探騎囘秋盡漠南風雪徧¶
單于不敢射鵰來¶
　　傷沈夷齋參政¶
宦臣垂老付滄洲八詠曽題江上樓瑶瑟無聲詞客散¶
秖餘松檟片雲秋¶
　　寄周木涇方伯¶
金馬山晴吐翠嵐洞庭春酒憶黄柑文章自出吳中格¶
不盡雲霞耀日南¶
<pb:KR4e0216_WYG_010-21b>¶
　　送張少尹元文還任新喻兼寄李明府伯承¶
羣玉峯頭華月低九仙臺上白鸞棲乗秋欲借王喬履¶
一夜高飛吳楚西¶
　　送張憲副叔載鎮巴東¶
風吹朔鴈感離人日下燕山望去塵白髮遥憐庾開府¶
滿天秋色過三秦¶
驅馬西行劍閣開即今重見勒銘才吟秋月照三巴水¶
弔古風生八陣臺¶
<pb:KR4e0216_WYG_010-22a>¶
　　同陳廣文藎卿飲王學孔園亭¶
亂樹高亭駐落暉鵾絃慢撥羽觴飛古今多少風騷客¶
誰向花前不醉歸¶
　　秋閨¶
棠梨落葉滿園秋門掩蛩聲入夜愁未寄征衣霜露冷¶
夢魂先到古雲州¶
　　李子仁書屋¶
蒼林白屋滿牀書山送秋雲到廣除鳥雀不驚人對酒¶
<pb:KR4e0216_WYG_010-22b>¶
一簾松月夜何如¶
　　柬李之茂¶
夢囘彷彿甕頭香猶憶君家醉玉觴起向花庭吸清露¶
不知殘月笑人狂¶
　　次南岑丈雨中見懷韻¶
燕趙長歌調自悲山城揺落嘆歸遲夜深孤劍龍光動¶
風雨鳴窻不寐時¶
　　晩登林慮城¶
<pb:KR4e0216_WYG_010-23a>¶
山抱孤城四壁青雲沙煙草夕冥冥半天舒嘯月東出¶
好醉美人雙玉瓶¶
　　郭壽卿園同申伯憲牛國禎諸君吟酌¶
蒼涼海日上亭臺無數幽花帶露開人在萬山秋色裏¶
白雲低傍酒樽來¶
　　即席贈薛之翰¶
園花樽酒日相期共爾留連欲暮時醉倚山亭歌楚調¶
秋螢飛過石榴枝¶
<pb:KR4e0216_WYG_010-23b>¶
　　宿山家¶
空山茅屋夜遲遲促織啼寒欲訴誰少婦燈前事機杼¶
秋風花盡木綿枝¶
　　暮雨登圓通閣望鄴城有感¶
傑閣移時傍赤闌埜雲東望轉迷漫太行不隔中天雨¶
遥憶柴荆共暮寒¶
雲壓山城雨不休閣中遥起故園愁漳河東去蒼茫色¶
猶似三臺醉裏秋¶
<pb:KR4e0216_WYG_010-24a>¶
　　次孔丈對花二韻¶
桃樹有花春可憐醉歸猶望洞門前美人不得分明見¶
咫尺空濛隔暮煙¶
　　林亭漫興¶
野樹青青布穀啼更看蝶繞菜花畦今宵不盡名園興¶
夢落蒼茫水竹西¶
　　寄曹中丞¶
一自西河别孔融楚天詩興復誰同青荷漸長黄梅熟¶
<pb:KR4e0216_WYG_010-24b>¶
人在江樓細雨中¶
　　送高生歸吳¶
客中多病素琴孤季子黄金更有無花滿江城春正好¶
一帆煙雨下姑蘇¶
　　春怨¶
紫綃揮斷淚闌干窻下秦筝獨自彈三月梨花風又雨¶
小樓燕子怯春寒¶
　　春宫詞¶
<pb:KR4e0216_WYG_010-25a>¶
鸚鵡喚人池殿東花開曉日照金籠繡簾不捲春將暮¶
懶向重堦掃落紅¶
　　秋宫詞¶
桐葉滿堦秋思多深宫玉輦幾時過西湖還駕黄龍舫¶
日暮遥聴瓠子歌¶
茜紅衫子鬱金裙玉貌燈前坐夜分漢帝如何誅畫士¶
六宫猶自有昭君¶
太液池東明月高侍兒和露摘蒲萄秋來不敢題紈扇¶
<pb:KR4e0216_WYG_010-25b>¶
宣室于今萬事勞¶
院院黄花秋色濃幾看青鏡惜芳容瓊窻忽夢金輿過¶
長樂霜寒五夜鐘¶
　　採蓮曲¶
家近城西綠水塘荷花開落幾悲傷採蓮遥寄阿郎去¶
妾抱苦心終為郎¶
　　聶政墓¶
軹里空餘鳥雀愁依然落日對荒丘丈夫一諾輕生死¶
<pb:KR4e0216_WYG_010-26a>¶
浩歎風前萬木秋¶
　　阮籍墓¶
涼秋白露滿芳蓀無限窮途舊淚痕千古狂歌誰㑹意¶
西風原上弔詩魂¶
　　酬方子文見寄登岱之作¶
風騷誰繼鮑參軍浩唱凌秋碧落聞獨秀峯頭閒對酒¶
月華高出海東雲¶
　　秋暮登九龍山¶
<pb:KR4e0216_WYG_010-26b>¶
興來㩦酒一登攀滿徑秋花照客顔醉舞天風人不見¶
白雲飛度九龍山¶
　　元夕¶
此夜歡遊白晝同六街車馬度春風絲簧聲動僊人館¶
燈月光連帝子宫¶
　　宫詞¶
自入長門空繡帷玉顔非復鏡中時梨花夜雨燈相對¶
燕子春寒君不知¶
<pb:KR4e0216_WYG_010-27a>¶
曉起慵妝眉黛殘玉堦芳草捲簾看花間漫撲雙蝴蝶¶
宿露偏沾翠袖寒¶
　　采蓮曲¶
湖上西風吹綺羅靚妝越女照清波折將蓮葉佯遮面¶
櫂過前灘笑語多¶
　　雨中集王文父别墅登樓得秋字¶
西園佳㑹幾名流野色偏多背郭樓汾上雨晴還駐馬¶
白雲一片冩清秋¶
<pb:KR4e0216_WYG_010-27b>¶
　　暮雨山行感懷¶
馬首奔流響石灘亂山風雨送人寒别來茅屋常虚榻¶
却憶南華枕上看¶
　　新鄉城西昔送李學憲于鱗至此感懷¶
路出新鄉煙樹重石橋曾别李攀龍謾言謝朓驚人句¶
獨立秦高落鴈峯¶
望望崆峒倚赤霄廣成何日一相邀鳯臺月出誰同醉¶
獨愛秦聲聴玉簫¶
<pb:KR4e0216_WYG_010-28a>¶
薄暮登攀詩興孤奚囊多少大秦珠探奇不盡仍呼酒¶
自信精華絶代無¶
文旌西去感秋風漢代豪華祇廢宫靜夜搜奇心自逺¶
千年寶氣有無中¶
大道相攜五嶽遊老夫共爾賦高秋賸將石髓換仙骨¶
西指崑崙天盡頭¶
　　洛城西送别紀明府貞甫¶
送别西郊車馬行亂山深處隠孤城黄花潭上秋將老¶
<pb:KR4e0216_WYG_010-28b>¶
獨採餘芳寄逺情¶
　　杜預墓¶
夜觀左史日談兵勲業仍兼著述名石馬無蹤神爽在¶
滿天霜月照佳城¶
　　杜甫墓¶
洞庭昔返楚天魂孤塚千年失子孫蜀道悲歌今不見¶
暮雲愁色滿中原¶
　　望嵩峯漫題¶
<pb:KR4e0216_WYG_010-29a>¶
嵩峯欲賦客徘徊野菊餘花石上開何處青山不秋色¶
白雲有意傍人來¶
　　嵩陽書院觀碑憶李憲副元樹¶
一到嵩山感故情巍然碑石見題名當時若賦陽春調¶
獨立中原和楚聲¶
懶揮楚賦靜心神李白知誰是後身試問漢時三栢樹¶
有靈曽閱幾詩人¶
　　達摩洞¶
<pb:KR4e0216_WYG_010-29b>¶
心空面壁古來聞五乳峯頭自落曛欲問無生渺何處¶
西歸葱嶺萬重雲¶
　　登封道中值雨¶
山雨生寒接逺煙水中亂石綠苔鮮幾家茅屋疎林外¶
雞犬無聲薄暮天¶
　　九月晦夜少林寺對雪¶
山房宿雀靜簷牙月盡空林忽凍花三十六峯今夜雪¶
併將寒色照禪家¶
<pb:KR4e0216_WYG_010-30a>¶
　　晩至白馬寺登毘盧閣望洛陽安國禪院¶
雪晴山閣冷侵衣西望平林暮鳥歸鷲嶺雲霞空裏色¶
洛城金界共餘暉¶
　　獨步明月山因覩荒涼遂沮遊興¶
荒山白草路盤盤却憶仙家倚石欄落日疎煙秋色好¶
玉清閣上幾囘看¶
　　西園為南菴翁題¶
黯淡雲低竹石間奚童斸笋踏泥還菜花春老西園雨¶
<pb:KR4e0216_WYG_010-30b>¶
盡日亭臺燕子閒¶
　¶
　¶
　¶
　¶
　¶
　¶
　四溟集巻十¶
